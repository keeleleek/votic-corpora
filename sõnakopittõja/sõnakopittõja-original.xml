<corpus>

<text title="Alkusõnad">
<p>
<s>Vad̕d̕a tšeeli on lusti tšeeli.</s> <s>Vad̕d̕a tšeeli tšäüb ühte viro i soomõ i ižora tšeeleka.</s>
<s>Vad̕d̕alaisi eb õõ pal̕l̕o.</s> <s>Vad̕d̕alaizõd eletä Inkerimaaz kõlmõz tšüläz: Liivtšüläz, Luuditsaz
i Jõgõperälle.</s> <s>Vennäissi tšülille õlla tõizõd nimed: Liivtšülä on Peski, Luuditsa on Luužitsõ i
Jõgõperä on Krakolje.</s> <s>Vadjalaisi naapõrid õlla ižorad.</s> <s>Nämäd eletä parvõz üväz sovuz i kõig
savva tõin tõizõssõ arvoa.</s></p>


<p><s>Vad̕d̕alaisillõ eb õõ õllu tširjutõttua tšeelte i tširjoi õmallõ tšeelelle.</s> <s>Kase tširjõ nütt leeb.</s>
<s>Üvvä lukõmissõ i õppõmissõ teille.</s> <s>Tšeele täätemin i õppõmin on ain üvä aźźa.</s></p>


<p><s>Miltäin tšeeli vad̕d̕a on?</s> <s>Kummõ tšeeli, rankkõ i muudrõ tšeeli, lusti tšeeli.</s></p>


<p><s>Tõisiz tšeeliz jutõlla külä või küla, a vad̕d̕assi on tšülä, ižorad i virolaizõd pajatõta kivi, a
vad̕alaizõd jutõlla tšivi.</s> <s>Virolaisillõ on eesti keel i ižoraillõ on ižora keel, a vad̕d̕alaisillõ
on vad̕d̕a tšeeli.</s> <s>Seneperäss naapõrid enne koiritti vad̕d̕alaisi: Tšentši, tšentši, tšiirepä,
tšerikkoz tšelloa lüvvä.</s></p>

<p><s>I veel jutõlti: Tšälü tšäi tšerikkoz tširitšennäd jalgõz.</s></p>
</text>

<text title="1. Vad̕d̕a tšeele bukvõd">
<p>
<s>Müühep, kui tunnõd rohkap vad̕d̕a tšeelte, vääne kõig õmma tšeele.</s>
</p>

<p>
<s>Ahjoz aapõpuud.</s>
<s>Akkunallõ õlla anõd.</s>
</p>

<p>
<s>Bul̕bukõz kazvõb jõgõz,
baabukõz kazvõb saaduz.</s>
</p>

<p>
<s>Teije domovikkõ kannõb
dobraa millõ i dovarišallõ.</s></p>

<p><s>Egle einää lüüti.</s>
<s>Eezep eletti üvässi.</s></p>

<p>
<s>
Fartukkõ.</s>
<s>Samal̕otti furizõb
i nenä furizõb.</s></p>

<p><s>Gorbanenä gribanikkõ
griboi kopitõb.</s>
<s>Naglõd i niglõd.</s></p>

<p><s>
Nain nagrõb
i nagrutõb meite.</s></p>

<p>
<s>Hailissõ hailisuppia
i aporokkaa kapusassõ.</s></p>

<p><s>Iiri i ikolookkõ.</s>
<s>Taatt illab einiä.</s></p>

<p>
<s>
  Jänez johsi Jaamaa.</s>
<s>Järjestä jürü jürizeb.</s></p>

<p><s>Kuza kana – lauttõz.</s>
<s>kuza kala – merez.</s>
<s>Kuza kõig – kooz.</s></p>

<p>
<s>
Lusti lammõz
lauloa eb tunnõ.</s></p>

<p>
<s>
Meije mettsez marjõd</s></p>

<p><s>
Taaz tuli tuuli
i tuisku talvõllõ.</s>
<s>Tüükez tüüte teeb.</s></p>

<p>
<s>
Oomõn oomnikon
hookan omõnpuu nallõ</s></p>

<p><s>
Pajatõn pal̕l̕o
puissõ i põltoissõ.</s>
<s>Perrä pädrä einä lüvvä.</s></p>

<p>
<s>
Pere suuri,
rihi peeni.</s></p>

<p>
<s>
  Suuri saab i süüb
i salvob koo.</s></p>

<p>
<s>
Šaaripää šoseikaa müü
škouluu šuubõz meeb.</s></p>

<p>
<s>
  Zveraboi-tšaajua
zveeri eb juu.</s></p>

<p>
<s>
Žiivatõd õlla lauttõz.</s></p>

<p>
<s>
Meije tšüläz on
vad̕d̕d̕a tšeeli.</s>
<s>Tšeriko tšellod elissä.</s></p>

<p>
<s>
Uvvõd unõd unikotillõ.</s>
<s>Uhzõllõ võõrõz,
upi uusikkõin sõpa päälle.</s></p>


<p><s>Vana varõz
vargõssi vatružga.</s></p>


<p><s>Õhzõd põlõtõta tulõz.</s>
<s>Õli õllu õnnõkõz elo.</s>
<s>Millõ eb õõ õllu õnnõa.</s></p>


<p><s>Äjjelle i ämmelle
ärtše ärütte sei i ävizi.</s></p>


<p><s>Öröläin i tšimolain vumissa.</s>
<s>Tšen häülüb mettsez,
võib öhsüä.</s></p>


<p><s>Ühtaika i ühsinä ühskõrd</s></p>
</text>

<text title="2. Siivollizõd sõnad">
<p>
<s>Miä õõn siivollin, õõdko siä?</s>
<s>Mitä juttõd oomnikon, päivelle, ohtõgon, üülle?</s>
<s>Kui meed vällä, meed makkama, tallad tõizõllõ varpa päälle, saad podarka, isud lavvõ takka
süümä.</s>
<s>Tere!</s>
<s>Üvvä oomnikkoa!</s>
<s>Üvvä päivää!</s>
<s>Üvvä ohtõgoa!</s>
<s>Jäämme üvässi!</s>
<s>Üvvä üüte!</s> <s>Makka üvässi!</s>
<s>Suurõd passibad!</s>
<s>Annõ, antõga antõssi!</s>
<s>Leib-sool!</s></p>


<p><s>
Tunnõtko kasta vääntää õmma tšeele?</s>
<s>Vääne kase vad̕d̕a tšeelesse vennä tšeele, viro tšeele, soomõ tšeele, aglitšina tšeele.</s>
</p>
</text>

<text title="3. Kuud, nätelipäived, nuumõrid">
<p><s>Janvari, fevrali, martti, apreli, maija, juni, juli, augusti, sentäbri, oktäbri, nojaabri, dekabri.</s>
<s>Miä õõn süntünnü maijaz, a millõ meez süntü marttiz.</s></p>


<p><s>Kõnz siä õõd süntünnü?</s>
<s>A sinu maam, taatt, velje, siso?</s>
<s>Kõnz sillõ on süntüpäive?</s>
<s>miä, minu, minnua, millõ
siä, sinu, sinnua, sillõ
tämä, tämä, tätä, tälle
müü, meije, meite meille
tüü, teije, teite, teille
nämäd, näije, näite, näille
Miä õõn nain.</s> <s>Minu meez on lusti i üvä.</s> <s>Tämä suvvab minnua.</s> <s>Tämä annõb millõ kukõd.</s></p>


<p><s>Esimespäive
Esimespään näteli algõb.</s>
<s>Tõinpäive
Tõiznapään tüüte tehhä.</s>
<s>Kõlmõspäive
Kõlmõspään süün rehtelkakkua.</s>
<s>Nellespäive
Nellespään õõn väheze väsünnü.</s>
<s>Viijespäive
Viijespään tüünäteli lõpub.</s>
<s>Laukopäive
Laukopään on saunõ i perrä sauna juvva tšaajua.</s>
<s>Nätilpäive
Nätilpään hookan koton.</s> <s>Tüüte en tee.</s></p>


<p><s>1 ühz, 2 kahz, 3 kõlmõd, 4 nel̕l̕e, 5 viiz, 6 kuuz, 7 seitse, 8 kahõsa, 9 ühessä,
10 tšümme
100 sata, kahssatta, kõlmõtsatta, nel̕l̕äsatta, viissatta, kuussatta, seitsesatta, kahõsasatta,
ühesäsatta i tuhat.</s>
<s>2 000 kahstuhattõ</s></p>

<p>
<s>Kui mõntõ meite on?</s> <s>Meite on nellä.</s></p>


<p><s>Kui pal̕l̕o leeb kahs i kõlmõd?</s> <s>Kase leeb viisi.</s> <s>Tunnõdko lukkõa?</s>
<s>27+38=...</s> <s>35 + 41 =...</s> <s>88 + 11 =</s></p>

<p><s>Kui mõntõ meite on?</s> <s>Meite on kahstšümed.</s>
<s>Kui mõntõ lassõ sillõ on?</s> <s>Millõ on…
Kui vana siä õõd?</s> <s>Millõ on kuustšümed ühz voottõ.</s> <s>Lahzõllõ on ühsteiššümed voottõ.</s>
<s>Poigõllõ on viisteiššümed voottõ.</s></p>


<p><s>Tänäve on esimein urokkõ.</s> <s>Oomõn on tõin, a ülioomõn on kõlmõz.</s> <s>Egle urokka eb õllu i
ennettegle toož eb õllu.</s>
<s>Oomnikon on urokkõ i ohtõgon .</s> <s>Välissä oomnikon teemme tüüte i ohtõgon meille on urokkõ.</s></p>


<p><s>
Õlla.</s>
<s>Miä õõn, siä õõt, tämä on.</s>
<s>Müü õõmmõ, tüü õõttõ, nämäd õlla.</s>
<s>Miä en õõ, õõtko siä
- vad̕d̕alain, venäläin, ukrainalain, soomõlain, virolain, ižora?</s></p>


<p><s>
Müü õõmmõ vad̕d̕alaizõd, venäläized, virolaizõd, ižorad.</s>
<s>Müü pajatõmmõ vad̕d̕assi, virossi, soomõssi, vennäissi, ižorassi.</s></p>


<p><s>
Miä tunnõn vad̕d̕assi pajattaa.</s> <s>Miä en tunnõ vad̕d̕assi pajattaa.</s>
<s>Miä saan arvoa, a miä en tunnõ pajattaa.</s> <s>Saadko siä arvoa?</s>
<s>Siä saad arvoa, a ed tunnõ pajattaa.</s> <s>Tunnõbko tämä pajattaa?</s>
<s>Tämä saab arvoa, a eb tunnõ pajattaa.</s> <s>Tunnõmmõko müü pajattaa?</s>
<s>Müü saammõ arvoa, a emme tunnõ pajattaa.</s> <s>Tunnõttõko tüü pajattaa?</s>
<s>Tüü saattõ arvoa, a ette tunnõ pajattaa.</s> <s>Tunnõtako nämäd pajattaa?</s>
<s>Nämäd savva arvoa, a eväd tunnõ pajattaa.</s></p>


<p><s>
Ižorad läetä, a vad̕d̕alaizõd pajatõta.</s> <s>Mõlõpõd savva arvoa tõin tõizõssõ.</s></p>


<p><s>
Pää,
nenä,
silmed,
põski - põzgõt,
loba,
kõrvõ,
kaglõ,
ivusõd,
usad,
partõ,
seltše,
vattsõ,
tšäsi - tšäed,
jalkõ - jälgõd,
sõrmi - sõrmõd,
varvas - varpad,
takaõttsõ</s></p>

<p><s>Kui mõntõ
sõrmõa, tšätte,
varvassõ, jalka,
silmä, kõrva,
päätä, vattsa
inimizelle on?</s>
</p>
</text>

<text title="4. Inimin">
<p><s>Inimin, kahz inimisse, pal̕l̕o inimisi
Poikõ, meez, nain, siso, velje, maam, taatt, ämme, äjje, vunukkõ, seukko
Miltäin kase inimin on?</s> <s>Miltäized kane inimized õlla?</s>
<s>Kase on üvä, kane õlla toož üväd.</s> <s>Kase eb õõ märännü.</s> <s>Kane õlla märänned.</s> <s>Kane eväd õõ
märänned, kane õlla üväd.</s></p>


<p><s>üvä, siivo, sopuza
märännü, paha, pagan, riitelikõz
kõrka, lühüd, matala, keskolin
paksu, varmõ, jämmiä;
hoikkõ, kehnokkõin, laihukkõin, pahain
rehelin, pettelikko
rikõz, rahakõz köühe
vana, noori
lusti, maailma lusti, naasti, ilka
vohmõ, tarkkõ
liika lusti i kõvassi tarkkõ
bulipää, šikripää, mulipää</s></p>

<p><s>Miä õõn tarkkõ, a tämä on tarkõpi.</s> <s>Maam on lusti, a tüttö on lustipi.</s>
<s>ahkõra, laiskõ, jurmõ, kippu, kuuluvõ</s>
<s>Miä õõn ahkõra, a tämä on minnua ahkõrapi, a tämä tõin on kõikka ahkõrapi.</s>
<s>Miä õõn tarkkõ, a tämä on tarkõpi.</s> <s>Maam on lusti, a tüttö on lustipi.</s></p>


<p><s>Miltäized ivusõd tälle õlla?</s> <s>Pitšed, lühed.</s> <s>Tälle on kassa.</s> <s>Tämä pletib ivusõd kassa.</s>
<s>Ženihhõ õn partõin bulipää, a noorikõllõ näüttib.</s> <s>Esimein õli paksu i lühükkõin, tõin õli kõrka
i laihukkõin.</s>
<s>Mitä tüüte tämä teeb?</s> <s>Tämä on poštaljona, müüjä, dohtõri, õpõttõja, õmpõlija, petšnikkõ,
karjušši, pappi.</s></p>


<p><s>Tämä eb tee tüüte.</s> <s>Tämä on koton.</s>
<s>Tämä on vana, a miä õõn noor.</s>
<s>Miä tšäün škouluz, tüüz.</s>
<s>Tämä eb tšäü tüüz.</s>
<s>Miä en tee tüüte.</s>
<s>Siä ed tee tüüte.</s>
<s>Tämä eb tee tüüte.</s>
<s>Müü emme tee tüüte.</s>
<s>Tüü ette tee tüüte.</s>
<s>Nämäd eväd tee tüüte.</s>
<s>Tšenni eb tee tüüte.</s> <s>Kõig tehhä tüüte.</s>
<s>Missi tämä eb tee tüüte?</s> <s>Tämä on laiskõ, a miä suvvan tehhä tüüte.</s> <s>Nämäd õlla laizgad i eväd
suvva tehhä tüüte.</s>
<s>Suvvat/ko siä?</s> <s>En suvva, miä õõn laiskõ.</s> <s>Miä suvvan hoogõta.</s> <s>Miä hookan tilaz.</s>
<s>Mitä siä suvvad?</s> <s>Miä suvvan juvvõ i süvve.</s>
<s>Miltäin tämä on?</s>
<s>Tälle on valkad ivusõd, kaunid sõvad, musad usõd, harma partõ, ruska kassõ, kõltain sarafanõ,
rohoin hattu, sinized silmed, kultõin sõrmuz, õpõizõd tõltukõd, prikukkõin rätte, viirukkad
sukad.</s>
</p>
</text>

<text title="5. Sõvad">
<p><s>Meille õlla koton vanad fotokartotškad i siälle õlla inimizille naastid sõvad päälle.</s>
<s>Mikä on naizõllõ ja mikä on mehelle jalgõz, pääz, tšäez, kaglõz, päälle?</s>
<s>Sarafanõ, tšiutto, lõnkõtšiutto, štanad, kaatsõd, jupkõ, kamal̕ikkõ, sarafanõ, alõtsõd, noskõd,
fartukkõ, galstukki, pinžakka, rätte, kaglõrätte, šuubõ, pal̕to, saappõgõd, tšentše - tšenned,
sukõd.</s>
<s>Lusti kauniz tšiutto isub üvässi.</s>
<s>Kuza on nenärätte?</s> <s>Nenärätte on kormunaz.</s> <s>A kuza on tšäzirätte, silmärätte?</s> <s>Tõltukõd õlla
kõrvõz.</s>
</p>
</text>

  <text title="6. Mikä, tšen, kase, see">
<p>
<s>See, sene, sitä, sihe, senez; nee, neije, neitä, neise, neiz
Kase, kaze, kasta, kasse, kazez; kane, kanei, kaneitõ, kaneisõ, kaneiz
Tšen kase on?</s> <s>Kase on minu dovarišša.</s> <s>Tšed kane õlla?</s> <s>Kane õlla toož minu
dovarišad.</s>
<s>Tšed nee õlla?</s> <s>Nee õlla minu sukulaizõd.</s>
<s>Kase on minu tuttavõ, a nee õlla naapõrid.</s></p>


<p><s>Kase on katti.</s> <s>Kõik katid kazez tšüläz õlla musõdm, see pikkarain katti on harma.</s>
<s>Millõ on koirõ toož.</s> <s>See on pagan koirõ, välissä purõb.</s> <s>Lahsi peltšäb sitä koira.</s> <s>Miä en
peltšä.</s> <s>Miä õõn jurmõ.</s> <s>Miä õõn kõikka jurmõp!</s></p>
<p>
<s>Mikä Viro on?</s> <s>Viro on naapõrimaa.</s>
<s>Mikä Tartu on?</s> <s>Tartu on linnõ Viroz.</s> <s>Tartuz on üliškoulu.</s></p>


<p><s>Mikä Jõgõperä on?</s> <s>Kase on suuri vad̕d̕alain tšülä.</s> <s>Jõgõperälle õli eezep lusti tšerikko.</s>
<s>Kassen on nütt uusi suuri tšerikko.</s> <s>Siälle škoulua ennä eb õõ.</s> <s>Eezep õli.</s>
<s>Tšen kassen eläb?</s> <s>Eb tšenni.</s> <s>Taita tšennibut̕i eläb, a miä tätä en tää.</s>
<s>Mitä võõrassõ tšeelte siä pajatõd?</s> <s>Miä mittä en tunnõ pajattaa.</s> <s>Millõ poikõ mitänibut̕
pajatõb.</s>
</p>
</text>

  <text title="7. Mar̕o">
<p>
<s>Miä õõn Mar̕o.</s> <s>Miä elän Petteriz, a tšezälle õõn maallõ.</s> <s>Millõ on ämme Jõgõperälle i tämä
pajatõb vad̕dassi.</s> <s>Kui miä Petteriz juttõn, što ämme tunnõb pajattaa, tšenni eb tää, miltäin
mokom tšeeli on.</s> <s>A ämme proobab õpõttaa kasta tšeelte millõ toož.</s> <s>Tämä juttõli, što tšeeli
veeb vaikka Viipuri.</s> <s>Miä õõn Viipuriz õllu, a mašina vei, tõin kõrtõ menimme pojezdaka.</s> <s>En
tää, missi ämme kanni viisi juttõli.</s> <s>Taita tahob jutõlla, što on üvä, kui tunnõd pajattaa pal̕l̕o
tšeeli.</s></p>


<p><s>
I veel ämme välissä juttõb, kui miä en taho ilata, što Ahjo takkan laizga tila.</s> <s>Miä en õõ laiskõ
i meille linnõz eb õõ ahjoa.</s> <s>A ämmelle on mokom maailmasuuri ahjo i eezep sene päälle
ležitti.</s>
<s>Veel juttõb: Õppõmizõ alku on rankkõ, a lõppu makkea.</s> <s>A millõ näüttib õppõssa.</s> <s>Õppõmin
on makkea.</s> <s>Ämme juttõb, što miä kõig aikõ õppõn uuttõ: Eläd, ni õppõd ain.</s> <s>Kasta en tää,
välissä tahon hoogõta toož.</s> <s>Ämme taita duumab, što i ahjo päälle võib õppõssa.</s>
</p>
</text>

  <text title="8. Etsimme i levvämme">
<p>
<s>Eezep lahzõd pelatti sokkoa.</s> <s>Nütt pelata
toož.</s> <s>Sokkoa pelata, kui silmed panna
räteka tšiin, a pakozina pelata silmed avõ,
ajõta tõin tõissõ takka.</s> <s>Kui sokkoa pelata,
siiz ühz etsib, a tõizõd mennä peitto.</s>
<s>Neille eb õõ pal̕l̕o aika menne peitto.</s>
<s>Kump nõizõb ettsimä, lugõb nuumõrid
tšümmenessaa vai kahõtšümmenessaa.</s>
<s>Kui levväb, nõizõb kase, kump jäi tšiin,
ettsimä.</s></p>


<p><s>
Leütää, levvän; ettsiä, etsin.</s>
<s>Mitä siä etsid?</s>
<s>Etsin rohoissa hattua, sinissä tšiuttoa.</s>
<s>Tšetä siä etsid?</s>
<s>Miä etsin uuttõ sukulaissõ,
üvvä naapõria,
õmma dovarišša.</s>
<s>Oss, toss,
togo, rogo,
mogo, rogo,
niipuri, naapõri,
kopekkõ i bukki.</s>
</p>
</text>

  <text title="9. Mar̕o maam, taatt i velje">
<p>
<s>Millõ on maam i taatt.</s> <s>Mõlõpõd tšävvä tüüz.</s> <s>Maama nimi on Leena i taata nimi on Ol̕o,
vennäissi Aleksander.</s> <s>Mõnikkad jutõlla taatt, mõnikkad isä.</s> <s>Miä kutsun issä taatõssi i emmä
maamõssi.</s>
<s>Velje on vanõp minnua, tämä õppõb gimnaziz, a miä õppõn tõizõz klaassõz.</s> <s>Taatt millõ on
kõrka.</s> <s>Tälle on partõ i ruskad ivusõd.</s> <s>Ämme juttõli, što miltäin isä, mokom poikõ, a Ivo-
velje eb õõ kõrka, tämä on lühüd.</s> <s>Taatt juttõli, što tämä kazvõb veel.</s> <s>Leena-maam on lusti,
nagrõb pal̕l̕o i müü suvvammõ tätä.</s> <s>Tämä valkad ivusõd õlla tšikkarõz i silmed õlla sinized.</s>
<s>Millõ õlla harmad silmed a välissä kui millõ on üvä meeli, minu silmed õlla toož sinized niku
välissä on taivõz.</s> <s>Kase tääb, što miltäin maam, mokom i tüttö.</s> <s>Ivollõ õlla ruskad vai rohoizõd
silmed i pitšed ivusõd niku tütölle i ämme juttõb, što ivuz pittše, a ladvõ lühüd.</s> <s>Taita tahob
jutõlla, što Ivo on vohmõ.</s> <s>A maam juttõb, što Ivo eb õõ vohmõ, Ivo on veel noori.</s> <s>Ivo on
viisteiššümedvootin poikõ.</s> <s>Ämme on vana i eezep õli kõikki tõizõl viisi.</s> <s>Naisillõ õlti ivusõd ain
pletittü tšiin i mehillõ õlti lühed ivusõd.</s>
</p>
</text>

  <text title="10. Mar̕o ämme i äjje">
<p>
<s>Ämmelle on liittsõ tšimarõz.</s> <s>Ize juttõb, što miä õõn niku morško.</s> <s>Morško on mokomõin ruska
griba, kump tševväälle mettsez kazvob.</s>
<s>Äjjä miä en tunnõ.</s> <s>Tämä kooli vällä, kui miä õlin veel pikkarain.</s> <s>Kuvaz tälle õlla harmad ivusõd
i adžgad.</s> <s>Tälle on mokom tarkkõ liittsõ.</s> <s>Kui tämä kooli, tämä õli pen̕sioner, a eezep tämä
õpõtti meije tšülä škouluz vennä tšeelte.</s> <s>Tämä tunti pal̕l̕o tšeeli, pajatti vennäissi ja läkkäzi
ižorassi i tunti soomõssi toož vähäze pajattaa.</s> <s>Äjje pillitti kannõlõka i akordionaka.</s> <s>Tämä eli
sõa aikan Soomõz.</s> <s>Perrä sõa õli rankkõ, a ämme juttõli, što tüüte piäb ain tehhä i taaz leeb
kerkäp ellää.</s> <s>Äjje on avvõttu kasse meije tsülä kalmoillõ i ämme veeb pominpäivelle avvõllõ
kukki i välissä süüttšiä toož.</s> <s>Miä paan konfettoi puhõ.</s>
</p>
</text>

<text title="11. Mar̕o sukulaizõd">
<p>
<s>Meille õlla sukulaizõd.</s>
<s>Täti on maama vai taata siso.</s>
<s>Dääde on taata vai maama velje.</s>
<s>Tädi vai däädä lahzõd õlla millõ i Ivollõ seukod.</s> <s>Millõ i Ivollõ on kahz ämmä i ühz äjje.</s> <s>Meille
on kahõsa seukkoa.</s> <s>Meille eb õõ rissimmä epku rississä.</s>
<s>Rissimä i rissisä eväd õõ sukulaizõd.</s> <s>A välissä i õlla.</s>
<s>Onko sillõ sukulaisi?</s> <s>Kuza nämäd eletä, maallõ vai linnaz?</s>
</p>
</text>

  <text title="12. Süüttši">
<p>
<s>Süvvä ain tahtohub.</s> <s>Müü süümme oomnikon i päivälle i ohtõgon.</s> <s>Suurimoissõ tehhä rooppa,
rooppa süvvä ilmõ leivättä.</s> <s>Kui rooppa tehhä ahjoz, leeb kõvassi üvä.</s> <s>Võita väheze päälle i
muutõ eb hooli.</s> <s>Kui rooppõ tšihub pliitallõ, eb õõ nii üvä.</s>
<s>Miä tahon süvve vatsa täünn.</s> <s>Välissä minnua imotab lohkoa süümä.</s> <s>Välissä tahon rokka
koorõka.</s> <s>Ämme kaneit tunnõb üvässi tehhä.</s></p>


<p><s>
Maallõ süvvä pal̕l̕o hailia i juvva läntüpiimä.</s> <s>Lihha süvvä nütt rohkap kui eezep.</s> <s>Maam
keitäb ain lihaka suppia.</s> <s>Maamunad tož keitetä, a tõizõllõ päivelle seemvõika žaariteta.</s>
<s>Kui juvvõ tahtohub, miä juun piimä, välissä müü juummõ lähevette, kui tšennibut̕ tšäüb
Limonadgõllõ – kase on meije üvä lähte nimi.</s> <s>Mõnikkaz kaivoz on toož üvä vesi.</s> <s>Tsevväälle on
mahla.</s> <s>Mahla võtõta koivussõ, välissä i vaahtõrõssõ.</s> <s>Koivumahlõ näüttib millõ rohkap.</s> <s>Taatt
juub perrä sauna õluttõ i eezep tehti koton taaria toož.</s> <s>Meije lehmä piimä päälle õlti slivgõd,
panti marjoi päälle.</s>
<s>Variz ahjoz tšühzetetä leipä.</s> <s>Vari leipe õli üvä.</s> <s>Ahjoz tšühzetetä veel piirgoitõ i siellä on
üvä maamunna tšühezettää.</s> <s>Tševväälle õlla vanad maamunad, eväd õõ sveežad.</s> <s>Sveeža
maamuna i kapussõ i ugurittsõ õlla tšezälle.</s>
<s>Meille süüti eezep pal̕l̕o kalla i sveežissõ ahvõnoissõ tehti makuza suppia.</s> <s>Meije tšülä on
mere litši i ain on õllu pal̕l̕o rõbakkoi.</s>
<s>Süüttši võib õlla hapo, makuza, tuimõ, soolõin, vari, tšülme.</s>
</p>
</text>

  <text title="13. Ämmä retseptat">
<p>
<s>
Kasõ (peeni laatko)
</s>
<s>
1 muna
koori vai slivgõt
soolõ
100 gramma võitõ vai rohkap (nii pal̕l̕o kui eb õõ žaali).</s>
<s>Luzikaka pal̕l̕o hämmenetä i siz panna laadgoz ahjo.</s> <s>A võib i kanni viisi: piimä, 2
kanamunna, soola – hämmenetä i panna ahjo.</s> <s>Vassa müühep panna koori kassõ päälle.</s>
<s>Kasõtta süvvä valka pehmiä leiväka.</s>
</p>


<p>
<s>
Haili rõbaka viitta
</s>
<s>Vette vai piimä, luukka, hailia
Haili tšihub rehtelelle.</s> <s>Müühep panna veel seemenvõita,
soolaa.</s> <s>Süvvä maamunaka.</s>
</p>

<p>
<s>
Õzrikko
</s>
<s>Hapo piimä
javo
soola väheze
Tehhä taitšinõ.</s> <s>Seemenvõita rehtelä päälle
i ahjoz tšühzetetä.</s> <s>Kassõka on üvä süvvä.</s>
</p>

<p>
<s>
Tšämmelkakku</s>
<s>Javo, iivõ, piime, soolõ, sukkurliivõ hämmeneta taitšinassi.</s>
<s>Rissi-rassi i seemenvõi päälle.</s> <s>Võtõta taitšina tükkü i lüvvä hoikõssi tšämmeneka, panna
ahjo ette, tšühseb siälle.</s>
</p>

<p>
<s>
Kagrõkiisseli
</s>
<s>Pominpäivelle tšihutõta kagrõkiisseliä i piimäka süvvä
1 litra vette i 300 gramma kagrõjavvoa, 5–6 tunnia vai rohkap seizõb, panna veel litra varria
vette i valõta läpi sigla.</s> <s>Leeb kagrõpiimä.</s> <s>Kagrõpiimäse panna väheze sukkurliiva i soola i
tšihutõta 30–40 minuttia.</s> <s>Kõig aikõ hämmenetä.</s> <s>Varria kagrõkiisseliä süvvä võika, a tšülmä
kiisseliä piimäka.</s> <s>Võib i seemenvõika i sukkurliivaka süvve.</s>
</p>
</text>

  <text title="Mitä tehhä koton?">
<p>
<s>Mitä tehhä koton?</s>
<s>Koton ilata.</s>
<s>Koton õlla ohtõgon.</s>
<s>Mitä tehti koton?</s>
<s>Koton ilatti.</s> <s>Koton õlti ohtõgon.</s>
<s>Ahjo päälle – leziä;
kuhniz – tehä süüttšiä;
kattilaz – keittää rooppa, rehtelelle – žaarittaa,
lavva takkan – issua,
luzikaka – süvvä,
sukkurliiva – panna tšaaju.</s>
</p>
</text>

<text title="14. Meije tšülä">
<p>
<s>Meije tšülä eb õõ suuri.</s> <s>Petteri i Jaama õlla suurõd.</s> <s>Eezep õli tšüläz škoulu i tšerikko i ämme
juttõli, što kõikkiz kotoiz eletti vadjalaizõd i ižorad, kummõd tšehsinä pajatõtti õmma tšeelte.</s>
<s>Õli koto, ratiz i lauttõ.</s> <s>Ratiz õli vil̕l̕a vartõ.</s> <s>Eezep kõig nisu, rüiz, kagrõ i õzrõ kazvotõtti izze.</s>
<s>Lauttõz õlti žiivatad.</s>
<s>Meille õlla nütt kanad i ühz kukko, a eezep õli ämmelle lehme toož a piti lüvve einä.</s> <s>Kase õli
rankkõ tüü i Ivollõ kõnsa eb õllu aika avittaa ämmelle.</s> <s>Maam i taatt õlti otpuskõz tšezälle i
tahotti häülüä mailma müü i miä õlin veel pikkarain.</s> <s>Siz kõig i jutõlti ämmelle, što õsammõ
piimä lafkõssõ i müümme lehmä vällä.</s> <s>A õma piime õli üvä.</s> <s>Mokom vari i makkea.</s> <s>Meije
kana munad õlla kõltaizõd, kui kanad õlla kõig päived akkunallõ i süvvä üvvä süüttšiä.</s> <s>Nämäd
õlla õõnnõkkad kanad.</s> <s>Lampõd, boran i välissä võdnõd õlti ämmella toož.</s> <s>Nütt on pal̕l̕o villa
i ämme tšedräb villassa vokika lõnka i kuob meille kõig alõtsõd i sukõd.</s> <s>Ämme õpõtti minu
toož kutoma.</s> <s>Nütt kui meen škoulusõ, tunnõn kuttoa.</s></p>


<p><s>
Eezep õli karjušši.</s> <s>Kase on mokom meez, kump võtab oomnikon kõig lampad i kitsid i lehmed
i veeb süümä einemaallõ i ohtõgon tuõb takazi.</s> <s>Siz kõig ootõlla samaz paikkõz i viijä žiivatad
kotto.</s> <s>Sigad eväd tsäütü karjaz.</s> <s>Taita laizgõd õlti, koton ležitti.</s>
</p>
</text>

  <text>
<p>
<s>Žiivatad: boran, kittsi, lammõz, lehme, põrzõz, sika, võdnõ, õpõn.</s>
<s>Linnud: anõ, kana, kukko, puippu, sorsõ.</s></p>


<p><s>Mitä lintu teeb?</s>
<s>Lintu laulob i süüb.</s>
<s>Mitä lintu tetši?</s>
<s>Lintu laulo i sei.</s>
<s>Mitä linnud tehhä?</s>
<s>Linnud laulota i süvvä.</s>
<s>Mitä linnud tehti?</s>
<s>Linnud laulotti i süüti.</s>
<s>Inimin – häülüä,
lehme – süvvä,
ämme – kutoa,
poikõ – juvva piimä,
laiskakoirõ – ležiä,
unikotti – magata,
rokkalintu – lennetä.</s>
</p>
</text>

  <text title="15. Ilka sorzapuippu">
<p>
<s>Ämmelle õlti kanad i naasti kukko, sorzõd i anõd.</s> <s>Tševväälle lintuillõ süntüziväd puipud.</s>
<s>Kanallõ õlti kõltaizõd i pehmiäd niku võikukõd, sorzõllõ harmad i pehmiäd niku katipoigõd.</s>
<s>Kõik õlti pikkaraizõd i ühelläized – va ühz puippu õli suuri, il̕l̕õkkõin i ilka.</s> <s>Kõig tätä
nagrõtti i sorzamaamallõ õli äppiä tätä.</s> <s>Sorzapuipullõ tuli suuri tuskõ.</s> <s>Sütšüzülle kui
järvelle õlti suurõd lustid valkad linnud, tämä duumõzi: „La nämäd tapõta minu, millõ eb
hooli ellää, tšenni minnua eb suvva.</s><s>“
I meni lintui tüvve.</s> <s>A nämäd tulti sorzõpuipullõ vassa, terveüttiväd pitšä kaglaka pääka
i kuttsuzivad eneka parvõz lentämä.</s> <s>Kase õli kummõ.</s> <s>A kui sorzapuippu kattso ente
järvesse nii kui zerkalossõ, tämä nätši, što õli ize toož lusti suuri valka lintu.</s> <s>Sorzõpuippu õli
kazvannu i tämässe õli saannu lusti luikko.</s>
</p>
</text>

  <text title="16. Kuhõ? Kuza? Kussa? Kõns? Kui? Missi?">
<p>
<s>Litši linnaa.</s> <s>Perrä päivä laskua.</s> <s>Tšehsi õvvõa.</s> <s>Ilmõ rahatta.</s>
<s>Mee tšülä õttsa, meen maama juurõ, õõn maama juurõz, tuõn maama juurõssa.</s>
<s>Petterii meen šoseika müü, tšiviteetä müü, ajan üli silla suurõ tee päälle.</s>
<s>Isu lavva taga, isub lavvõ takkan.</s>
<s>Raha on naiziko tšäez.</s> <s>Meez anti raha naiziko tšätte, a müühep võtti naiziko tšäesse raha
vällä.</s>
<s>Isu ahjo tüve.</s> <s>Taatt jo isub ahjo tüven.</s> <s>Ämmä meni ahjo tüvvä tilallõ.</s>
<s>Kuhõ meed?</s> <s>Meen tee ääre.</s> <s>Kuza õõd?</s> <s>Õõn tee äärez.</s>
<s>Mitä vartõ õsid suurõ koo?</s> <s>Õsin kaze suurõ koo meite vartõ.</s>
<s>Petteri meen Jaama kauttõ.</s></p>


<p><s>
Tuli irvi tšülä litši.</s> <s>Litši tšüllä on mettse.</s>
<s>Kuhõpoolõ?</s> <s>Metsä poolõ.</s> <s>Kuza poolõz?</s> <s>Metsä poolõz.</s> <s>Kussa poolõssõ tuõd?</s> <s>Tuõn metsä
poolõssõ.</s>
<s>Paan leivä lavvõ päälle.</s> <s>Leipe on lavvõ päälle.</s> <s>Võtan leivä lavvõ päälte.</s>
<s>Kutsun võõra koo süäme.</s> <s>Võõraz on koo süämez.</s> <s>Võõraz meni koo süämesse vällä.</s>
<s>Meen tarassõ läpi.</s>
<s>Johsi minussõ müütä.</s></p>


<p><s>Kuhõ meed?</s> <s>En kuhhõ.</s> <s>Müühep kuhõnibut̕meen.</s>
<s>Kuza õlid?</s> <s>En kuzza.</s> <s>Ohtõgon kuzanibut̕tšäün.</s>
<s>Tšen tuõb?</s> <s>Eb tšenni.</s> <s>Tšennibut̕tuõb oomõn.</s>
<s>Kui tätä koira kutsuta?</s> <s>Eb kui.</s> <s>Kuinibut̕äjjä kuttsu.</s>
<s>Mitä tämä teeb?</s> <s>Eb mittä.</s> <s>Välissä mitänibut̕ teeb.</s>
</p>
</text>

  <text title="17. Kui mennä?">
<p>
<s>Kui mennä ostanofkaltõ lafka?</s> <s>Kottoa tšerikko?</s> <s>Teerisilte jõgõ ranta ujuma?</s> <s>Karjušillõ
süüttšiä veemä?</s> <s>Mettsä marjoi kopittõma?</s> <s>Porttu laivoi kattsoma?</s> <s>Kalmoillõ äjjä
pominoittõma?</s></p>


<p><s>
Lafkõ,
škoulu,
tšerikko,
kalmod,
koto,
kood,
lauttõ,
vana ratiz,
progonõ,
karjõpaikkõ,
siltõ,
jõki,
jaanitulõpaikkõ,
ostanofkõ,
einemaa,
lähe,
karjõmaa,
stanttsõ.</s></p>


<p><s>Mee kujja müü mettsässaa, vääne kurra poolõõ i mee i kanavõ tuõb vassa.</s>
<s>Siälle on pikkarain siltõ, mee silla üli i näed, kuza kase on.</s>
<s>Õika poolõ i kurra poolõ, ain meri tuõb vassa.</s>
<s>Tšüzü tõiziltõ, kui piäb menne.</s>
</p>
</text>

  <text title="18. Koto, rihi">
<p>
<s>Linnõz meille on suuri koto i kooz õlla kvartirad.</s> <s>Kujad kõik õlla täünne vättšeä.</s> <s>A maallõ
ämmelle on õma koto.</s> <s>Äjje pani perelle suurõ koo.</s><s>Tševväälle nõisti salvoma rihte i sütšüzülle
õli valmiz.</s> <s>Kase on irsikoto, lauttõ i ratiz toož tehti.</s>
<s>Akkunõd õlla naasti sinize kraazgaka kraazgõttu.</s> <s>Akkunõd õlla pikkaraizõd – ühz on uhzõ
rinna, tõin koo õttsõz.</s> <s>Ämme paab ain kuja uhzõ tšiin, muitõz tulla tšezälle tšärpäzed.</s> <s>Kooz
on kahz rihte i tšehspaikkõz on rihenneüz.</s>
<s>Rihenneüz eb õõ ahaz nii kui uusiz kotoiz, a suuri.</s> <s>Siälle õlla lautood i lautoillõ õlla vakad.</s>
<s>Rihenneez õlla nütt veel vanad kapussõastiad, naisi kirstud, a tšezälle õlla tilad tehtü i uutimed
õlla päälle.</s> <s>Miä makkan välissä siälle.</s> <s>Siälle on üvä magata i aizõb üvässi.</s>
<s>Tšülmez rihez peetti talvõllõ ugurittsa, kapussa, maamunna.</s>
<s>Tüttö isub rihez, kassa on kujõllõ?</s> <s>Kase on ahjo i truba.</s> <s>Ahjo on rihez, a truba on kujallõ.</s></p>


<p><s>
Nütt õlla kooz komnatid.</s> <s>Kuhniz on veel vana valka ahjo, kumma päälle võib ležiä.</s> <s>Akkunõd
õlla õikaz poolõz, akkunojõ eez õlla zanaveskad.</s> <s>Ahjo on tehtü kurra poolõ.</s> <s>Ämme teeb pal̕lo
süüttšiä ahjoz.</s> <s>Tšezälle tämä ahjoa eb lämmite, kõvassi vari leeb.</s> <s>Kuhniz on gaazapliittõ toož.</s>
<s>Rihe süämez on lautõ i lavva ümpäri õlla stuulid.</s> <s>Eezep rohkap isutti järjü päälle.</s> <s>Järjüd nütt
toož õlla kui on pal̕l̕o vättšeä, kui võõrad tulla.</s> <s>Lautoonurkkõz õlla posudad.</s> <s>Maallõ on
siltašiškõ.</s> <s>Maakankad õlla rihez.</s> <s>Rihez on seinetunnid.</s> <s>Ühed va eezep õlti tšüläz – äjje õssi
kui tšäi Petteriz.</s> <s>Tilad õlla seinä äärez.</s> <s>Tilallõ õlla poduškõd, prostinõd i lõnkõzõd katõsõvad.</s>
<s>Televizora on pikkaraizõ lavva päälle, raadio on seinä päälle i kõig aikõ avõ.</s> <s>Ämmelle piäb
täätä, miltäisse ilma luvata.</s> <s>Ämmelle on telefona i välissä müü heläütämme tälle, a välissä</s></p>

<p>
<s>tämä heläüteb meille.</s> <s>Kaappiz õlla sõvad.</s> <s>Tširjõlautoollõ õlla tširjõd.</s> <s>Divani äärez on lukõmizõ
lamppi.</s> <s>Lagõz ripub toož lamppi i kui leeb pimmiä, panna põlõma.</s> <s>Tšezälle kasta eb hooli, a
talvõllõ jo varra panna põlõma.</s>
<s>Eezep jumalanurkkõ õli jõka kooz.</s> <s>Jumalanurkkõz õlla obraazõd.</s>
<s>Riheppäälüz on rihe päälle i riheppäälle meen turvassõ müü kui ämme eb näe.</s> <s>Tämä peltšäb,
što miä tokun i tappaun vai katkan luud.</s> <s>A riheppäälle on kõikõllaissa hlaamua.</s> <s>Taataka
parvõz välissä katsomme, miltäized az̕z̕ad eezep õlti.</s></p>


<p><s>
Nužnikkõ on akkunallõ.</s>
<s>Mitä mokomõizõd juttõmizõd täetä?</s>
<s>Lobaka seinä ed riko.</s>
<s>Mitä sillõ pajattaa –
ühz kõig niku seinä erneitä vizgõta.</s>
</p>
</text>

  <text title="19. Saunõ">
<p>
<s>Sauna lämmitetä laukopään.</s> <s>Saunallõ on saunaneüz i saunõ.</s> <s>Sauna lavallõ tšülpessä i saunaz
pessissä.</s> <s>Tšülpemä mennä, võtõta vihtõ mukka.</s> <s>Vihtoi tehti enne jaania.</s> <s>Äjje tšülpezi koivu i
kataga vihaka, ämme tšülpeb koivu vihaka.</s> <s>Miä en suvva tšülpessä.</s> <s>Saunõz on vesiastia.</s></p>


<p><s>Löülüä vizgõta sauna tšivije päälle.</s> <s>Ämme juttõb, što jääb tšümme voottõ noorõpõssi kui
tšäüb saunõz.</s> <s>Tuõb saunõssõ i juttõp: „Ah mikä makuza löülü tänäve õli!</s><s>“ Kui Ivo tetši pilla,
ämme juttõli: „Miä sillõ sauna annõn!</s><s>“ A eb antannu.</s> <s>Perrä sauna panna puhtad sõvad päälle.</s>
<s>Jõka koollõ õmma sauna eb õõ.</s> <s>Meije naapõrit toož tšävvä meije saunõz, a meije võtammõ
näije kaivossõ välissä vette.</s> <s>Tõizõz tšüläz õlla kõig saunõd jõgõ rannaz i siältä võib üpätä jõkkõ
ujuma.</s> <s>Meille va ühz pikkarain pruudõ on i välissä tšezälle kase on liikõ vari i vette on vähä.</s>
</p>
</text>

  <text title="20. Saaduz i taraz">
<p>
<s>Ämmelle on saadu.</s> <s>Siälle kazvob pal̕l̕o omõnpuitõ i pehkoi.</s> <s>Mussõ marjõ i kauniz marjõ
õlla rohoizõd i müühep musõd i kaunid.</s> <s>Mussõ marjõ on talvõllõ üvä.</s> <s>Lehtoissõ i varsissõ
ämme teeb tšaajua i marjoissõ varen̕jaa.</s> <s>Kauniz marjõ i krõžovnikkõ õlla veel uvvõd pehgod
– kaneiz eb õõ pal̕l̕o marjoi.</s> <s>Baabukõz on meille lusti i makkea.</s> <s>Maasikõz on makkea toož i
kasta süümme piimäka i suukkurliivaka.</s></p>


<p><s>Sliivapuitõ ämmelle eb õõ, kahz-kõlmõd voottõ takazi nämäd jäätüsti.</s> <s>Pikkarain višnja on, a
marjõd õlla hapod, linnud süvvä kõikk vällä, tšenni muu eb taho.</s>
<s>Taraz õlla maamunad, kapusõd, uguritsõd, borkkõnõd, fökled, lantut, luukkõ.</s> <s>Eezep, kui
maamunna veel eväd tunnõttu, süüti pal̕l̕o nagrissõ.</s> <s>Ämme nagrissõ eb kazvota.</s>
</p>
</text>

<text title="21. Nagrizkaaskõ">
<p>
<s>Äjjelle õli suuri nagriz i tälle eb õllu võima tõmmõta nagrissõ maassõ vällä.</s>
<s>Kuttsu ämmä appi.</s>
<s>Tõmmõta i tõmmõta, a vällä eväd saa.</s>
<s>Vunukka tuli appi...</s>
<s>Koirõ,
katti
i iiri...</s>
<s>Pajatõ kase kaaskõ lõppuussaa.</s>
</p>
</text>

  <text title="22. Mettsez">
<p>
<s>Mettsez on üvä häülüä.</s> <s>Linnud laulota, välissä mõnikka marja kopitõd, griboi näed.</s>
<s>Gribavihma on heeno vihmõ i perrä sene i kopitõmmõ griboi.</s> <s>Kui on kuivõ aikõ, gribad eväd
kazvõ.</s> <s>Miä suvvan häülüä mettsä müü i kui levvän griba, tsüzün ämmeltä, saabko kasta gribba
kopittaa.</s> <s>Kauniz griba i obakkõ õlla üväd gribad, a mõnikkad õlla paganikad.</s> <s>Tšärpäzegriba
on kõikka lustip griba mettsez, a süvve eb tõhi.</s> <s>Kui tšäümme ämmäka mettsez, kopitõmmõ
veel musikõssõ i poolõssõ i välissä sütšüzülle sooz on jevikõssõ.</s> <s>Ämme juttõli, što eezep õli
meije mettsez muragõ toož, a nütt eb õõ.</s> <s>Miä en õõ kõnsa süünnü muraga, a tään, što kase
on eezep kauniz i siz, kui leeb valmiz, on kõltain.</s>
<s>Marjõd õlla: jõvikõz, maasikõz, muragõ, musikõz, poolõz.</s>
</p>
</text>

  <text title="23. Zveerid">
<p>
<s>Miä en täätännü, tahonko rehtelkakkua vai piirgoitõ i siz ämme juttõli, što meed takka kahõ
jänese, nii jääd ühesse vällä.</s>
<s>Jänesed meilä õlla mettsez.</s> <s>Mettsekittsi sei saaduz talvõllõ kõig omõnpuu koorõ vällä.</s> <s>I irved
õlla.</s> <s>Eezep õli rohkap.</s> <s>Ämme teeb irvieinetšaajua, a irvi taita kasta eb juu.</s> <s>Revod õlla i karu
õli toož.</s> <s>Inimized pajatõta, što kase karu õli elännü eezep laivõz, a siz õli jäännü mikäleeb
maallõ i mettsez õli ootõllu, kõnz inimized tulla lafkassõ i süünnü kõig makkead süütšid vällä.</s>
<s>Inimized pelletti i annõtti kõig, mitä sumaz õli, karullõ.</s> <s>Miä juttõlin, što kase taita on kaaskõ,
a ämme suuttu minu päälle i juttõli, što millõ mikä on meelezä, kase on tšeelezä, i tää rohkap,
a pajatõ vähep.</s> <s>Kase karu kuhõnibut̕ müühep ävizi.</s> <s>Miä peltšän, što jeegerid ammutti.</s></p>


<p><s>
I joožikkõ välissä tšäüb piimä juumõz.</s> <s>Konnõd krookõta sauna takkan bruudõz.</s> <s>Õravõ meille
isub kuuzõ õhzõllõ i välissä müü annõmmõ õravõllõ pähtšinä, kui miä õsan linnassõ.</s> <s>A õravõ
ain tääb, kui pähtšine on tühjõ.</s> <s>Kasta tämä eb võta.</s> <s>Vähäze nii kui nagrõb, mokomain ääli
tälle on.</s> <s>A kaban eb õõ üvä – roitõb kõik maamunad vällä.</s>
<s>A siz on veel susi, ilvessusi i bobrõd.</s> <s>Bobrõd griziväd puitõ i tetševäd õmad sillõd jõgõllõ i vesi
enäp eb päässü johsõma.</s>
<s>Metsä elokkad õlla: bobrõ, ilvessusi, irvi, joožikkõ, jänez, kaban, karu, mettsäkittsi, repo, susi,
õravõ.</s>
</p>
</text>

  <text title="24. Kaunizhatukkõin">
<p>
<s>Eletti maam, taatt i tütökkõin.</s> <s>Tütökkõissõ kutsutti Kaunizhatukkõin.</s> <s>Maam õli tälle
õmmõllu kaunissõ kankassõ hatu.</s> <s>Tütökkõizõllõ hattu näüttiz kõvassi i kase õli tälle ain pääz.</s>
<s>Kaunizhatukkõin suvazi maama, taatta i ämmä.</s> <s>Ämme eb elännü näijeka parvõz.</s> <s>Tämä eli
metsä takkan.</s> <s>Kui ämmelle tuli läsü, anti maam Kaunizhatukkõizõllõ rehtelkakkua, piimä i
rooppa mukka i tämä meni ämmä kattsoma.</s> <s>Maam veel juttõli: „Elä mee metsä läpi.</s> <s>Siälle
õlla suõd.</s> <s>Mee teete müü metsä veeressä i elä pajatõ võõrajõka.</s> <s>Kaunizhatokkõin meni,
linnud laulotti, kukkõi õli pal̕l̕o.</s> <s>Kaunizhatukkõin kopitti ämmelle kukkõi i öhsü mettsä.</s> <s>Siälle
tuli susi vassa.</s> <s>Kaunizhatukkõin eb õllu kõnsa suttõ nähnü i kase susi õli kavalõ, sillä õli nii
makkea liittsõ i tämä tetši kanni viisi, niku õllõisi suuri üvä koirõ.</s>
<s>Tsüzüb makkea ääneka: „Kuhõ meed, lusti tüttö? Sillõ on naasti hatukkõin.“</s></p>

<p><s>Tütökkõin kõig pajatti kuhõ i missi meeb.</s>
<s>Susi duumõb: „Ai kui millõ veeb!</s> <s>Millõ on suuri nälttše, süün eestä ämmä, a müühep
makkeassi süütšissi vohma tütökkõizõ.</s><s>“ Johsi ämmä koo tüvve i koputti uhzõllõ.</s>
<s>Ämme tšüzüb: „Tšen siälle on?</s> <s>Õõtko siä, Kaunizhatukkõin?</s><s>“
A susi vassab henno ääneka: „Kase õõn miä, Kaunizhatukkõin, tõin sillõ süümissä.</s><s>“
Ämme vassab: „Võta siälle uhzõ päälle on võti, tuõ rihhe.</s><s>“
Susi tetši uhzõ avõ, meni tila tüvve i sei ämmä.</s>
<s>Kaunsihatukkõin tuli, katsob, uhsi on avõ, meeb rihhe.</s> <s>A ämme on tilaz, mokom kummõ.</s>
<s>Kaunizhatukkõin duumõb: „Läsü mokom taita.</s><s>“
Tšüzüb: „Ämme-üvä, missi sillõ on nii suurõd silmed?</s><s>“
A susi vassab: „Nii viittä on parõp sinnua nähhä.</s><s>“
Tütökkõin taaz tšüzüb: „A missi sillõ on mokomõizõd suurõd kõrvõd?</s><s>“
Susi vassab: „A näijeka miä kuulõn sinnua üvässi.</s> <s>Miä õõn vana, en kuulõ i seneperäss
kazvotin enelle suurõpad kõrvõd.</s><s>“
Kaunizhatukkõin duumõb:“ Kazel viitta võib õlla, kaze on üvä duumõ!</s><s>“
A suõltõ tšüzüb: „A missi sillõ on mokom maailmasuuri suu?</s><s>“
„A kanni viisi miä sinu süün!</s><s>“ I luikkõzi Kaunizhatukkõizõ.</s> <s>Vattsõ õli täünne, makkab
i kõvassi grooznab.</s> <s>A jeegerid kuulla i duumõta: „Missi ämme nii kõvassi grooznab?</s>
<s>Meemme kattsoma.</s> <s>Läzib siälle ühsinä.</s> <s>Võib õlla tälle piäb mitänibut̕ avittaa.</s><s>“
Mennä, katsota – uhsi on avõ.</s> <s>Jeegerid mennä rihhe, nähhä – susi on ämmä tilaz, a ämmä i
Kaunizhatukõissõ eb õõ kuzza.</s> <s>Saati arvoa – taita susi kane mõlõpõd sei.</s> <s>Lõikõtti suõ vattsõ
avõ i eestä üppäzi tütökkõin suõ vatsassõ i siz ämme tuli perässä.</s> <s>Mõlõpõd õlti terved,
väheze va huimazi i eestä eväd saatu arvoa, mitä näille tapahtu.</s> <s>Ämmelle vaivatti selttsä i
Kaunizhatukkõizõllõ õlti kõrvõd lumpaza.</s>
<s>Jeegerid panti suõ vattsa tšived i õmmõlti vattsõ taaz tšiin.</s> <s>Susi avahtu ülleelle i tätä janotti
kõvassi.</s> <s>Meni vette juuma, a vattsõ õli rankkõ, susi tokku vette i uppozi.</s> <s>Tšellä eb õllu suttõ
žaali.</s>
</p>
</text>

  <text title="25. Päived maallõ">
<p>
<s>Tänäve miä makazin kauga i havatsuzin vassa müühe.</s>
<s>Tšüsüzin ämmelte: „Mõntõ tunnia on?</s><s>“
Tämä vassõzi: „On jo tšümme tunni, rooppõ on valmiz.</s><s>“
Kops, nõizin ätšissä ülleelle, pezin liitsa i menin süümä.</s> <s>Rooppa sein marjoika i jein piimä.</s>
<s>Perrä sene menin akkunallõ kattsoma, mitä üülle õli süntünnü.</s> <s>Võtin lautassõ kanamunad
i vein ämmelle.</s> <s>Egle tšidgoin väheze i menin naapõri lahsika pellama.</s> <s>Pelazimmõ sokkoa.</s>
<s>Lugimmõ kanni viisi:
Valka jänez, kuza tšäit?</s>
<s>Suurõz mettsez.</s>
<s>Mitä siälle?</s>
<s>Lehoa koppittõmaz.</s>
<s>Kuhõ panid?</s>
<s>Kaivo takka.</s>
<s>Tšen vargassi?</s>
<s>Siä.</s>
<s>Kummõllõ tuli viimein sõna, kase õli pukki.</s> <s>Tämä meni tõisi ettsimä.</s></p>


<p><s>Müühep meemme ujuma i kui tuõn takazi, piäb menne süümä.</s> <s>On tunni i süün rokka i
võileipä i juun tšülmä lähevette.</s>
<s>Kui õlin pikkarain, en tuntõnnu tunnia i ain tšüsüzin „Pal̕l̕o on aika veel tõisõõ tunnissaa?</s><s>“
Kahz tunnia õli televizoraz lahsillõ filmõ.</s> <s>Nütt katson ain tunnissõ, kui tahon täätä, kui pal̕l̕o
on aikõ.</s>
<s>Perrä lõuna tšäümme ämmäka lafkõz.</s> <s>Meemme velossipeedaka.</s> <s>Õsammõ süüttšiä: leipä,
javvoa, võitõ, koortõ, välissä lihha i kalla.</s> <s>Koton miä meen taaz lahsika pellama.</s>
<s>Ämmelle piäb minnua kahs-kõlmõd kõrta kuttsua.</s> <s>Vassan, etti järjestä tuõn i unostan.</s> <s>Ämme
juttõb, što miä ühesse kõrvõssõ kuulõn i tõizõssõ lazzõn kõig vällä.</s> <s>Ivo nagrõb, što millõ piäb
panna tõisõ kõrva propkõ.</s> <s>Ohtõgon süün i lugõn väheze.</s> <s>Ühsteiššümed tunni meen tilallõ.</s>
<s>Miä järjestä unisun i makkan.</s></p>


<p><s>
Tõizõllõ päivelle illan väheze.</s> <s>Meille kõnsa eb õõ roojakõz.</s> <s>Va millõ on välissä kõig vizgõttu
murš-marš.</s> <s>Perrä süümisse pezen possudoita, kuivõtõn i paan lautoollõ.</s> <s>Välissä az̕z̕ad
mennä mürri-marri, a millõ piäb avittaa ämmelle, tämä on vana i tälle eb õõ nii pal̕l̕o võima
kui eezep.</s> <s>Kopitõmmõ parvõz marjoi i tšäümme gribaz.</s></p>


<p><s>
Ivo on unikotti i makkab seneperäss kauga, što isub ohtõgon kompjutera takkan.</s> <s>Päivälle Ivo
tšäüb poikika ujumaz, välissä avitõb mitänibut̕ praavittaa i välissä pillitäb gitarika i laulob.</s>
<s>Taatt õpõtti Ivollõ pillittämisse.</s> <s>Meille kõig pillitetä – äjje pillitti akordionaka i kannõlõka,
miä õppõn toož mitänibut̕pillittämä, a maamallõ on lusti ääni i tämä laulob välissä taataka
parvõz.</s> <s>Ivollõ on tõisi poikika ansambeli i Ivo vernoissi uzgob, što nämäd nõissa järjestä
kuuluvõssi.</s>
<s>Välissä Ivo meeb kõlmõd tunnia üülle kalla püütemä.</s> <s>Tšezälle kase eb õõtši üü – kõig aikõ on
valka, pimmiässi eb i mee.</s> <s>Kui Ivo saab kalla, siz kala žaariteta rehtelelle, perrä panna vesi
päälle i siz kase leeb kui kala suppi, maamunaka i ukropika on üvä.</s>
<s>Maam i taatt mennä linnaz kahõsa tunnia tühhe i õlla ohtõgon kuutõ tunnissaa tüüz, seitse
tunnia nämäd õlla koton.</s> <s>Tšezälle maallõ nämäd õlla kõig aikõ koton.</s> <s>Maam i taatt avitõtti
eezep lüvvä einä i panna kuhja.</s>
<s>Nütt taatt rohkap lõhgob alkoi ahjoa i pliitta vartõ.</s> <s>Taatõllõ õlla lustid riitõd.</s></p>


<p><s>
Maam teeb talvõssi varenja i soolõb gribad.</s> <s>Pädrä pühänä i jaanin õlla üväd päivü ilmõd.</s>
<s>Välissä maam ležib päivüz i sütšüzülle on izze ruska kui šokolada, va ivusõd i ampad õlla
valkad.</s>
<s>Millõ näüttib.</s> <s>Mõntõ tunnia nämäd mennä makkama, miä en tää, miä õõn jo tilaz.</s>
</p>
</text>

  <text title="26. Tšello i aikõ">
<p>
<s>Mõntõ tunnia on?</s> <s>Mõntõ tunnia nõizõd ülleelle,
süüd oomnikon, päivälle, ohtõgon?</s>
<s>Mõntõ tunnia televizoraz on uutizõd?</s>
<s>Mõntõ tunnia paraiko on?</s> <s>Pal̕l̕o teije tunnid
näütetä?</s>
<s>8.57, kõlmõd minuttia on vajja ühessämässe.</s>
<s>15.15, viisteiššümmed minuttia nellättä tunnia.</s>
<s>11.02,
13.15,
24.05,
5.30,
9.45,
17.20,
19.12
ühz, esimein, esimeize, esimeisse;
kahz, tõin, tõizõ, tõissõ;
kõlmõd, kõlmõz, kõlmõttõma, kõlmõttõ;
nellä, nellez, nellettoma, nellettä...</s>
<s>vid̕d̕ez,
kuvvõz,
seittsemez,
kahõssõmõz,
ühessämez,
tšümmenez,
ühesteiššümenez,
kahõsteiššümenez</s>
</p>
</text>

  <text title="27. Ivo püvveb kalla">
<p>
<s>Kala on merez i jõgõz, Ivollõ on õnki i vene.</s> <s>Veneka meeb jõgõlle i merelle.</s> <s>Aluz on seilika
laivõ, alusia enäp eb õõ.</s> <s>Kõikillõ Inimizille õlti eezep õmad vened.</s> <s>Taatt õssi meille toož vene.</s>
<s>Venettä sõvvõta airojeka.</s> <s>Ühz kõrd Ivollõ vene meni kummo, a Ivo tunnõb ujjua i kase õli litši
ranta.</s> <s>Ämme ain juttõb Ivollõ i katillõ, kui nämäd parvõz mennä ranta: „Tuuka rohkap kalla,
kui männä kõrta. Tappazi katillõ, a kattila eb tavannu.“</s>
<s>Hailia püvvetä võrkkojeka.</s></p>


<p><s>
Ämme pajatti, kui eezep talvimerelle tšäüti.</s> <s>Kahz kuutõ õlti merelle, budgõd õlti, kuza eletti.</s>
<s>Mehed püvvetti kalla, naizõd praavitetti võrkkoi, tehti süvve i avitetti kõikallõ viisi.</s> <s>Rankkõ
tüü õli, a kalassõ saati rahha i kalla vajõllõtti soomõlaisika vil̕l̕a vassa.</s>
<s>Miltäisse kalla siä suvvad?</s> <s>Mitä kalassõ tehhä?</s>
<s>Kalad: ahvõn, angõriaz, auki, seldi, kuha, lahnõ, kampalõ, lõhi, haili, silmu, särtši, vimpõ.</s>
</p>
</text>

  <text title="28. Lugõmmõ vad̕d̕assi, saadko arvoa?">
<p>
<s>Õppõmmõ lukõma üvvä vad̕d̕a tšeelte.</s>
<s>Üvvä tšessä üville inimisille!</s>
<s>Üvässi meeb i rohkap üvvä veel leeb.</s>
<s>Õõdko siä õnnõkõz inimin?</s>
<s>Süün üvvä süüttšiä üülle i päivelle.</s>
<s>Tšäsi pezeb tšätte i meez meeb mettsä.</s>
<s>Tšen süüb pal̕lo, kase i tüüte teeb pal̕l̕o.</s>
<s>Miä õõn üvä tüü päälle.</s>
<s>Kõnz leeb tüüte, leeb i süvve.</s>
<s>Süvve tahod i juvvõ tahod, a õnnõkõz piäb õlla.</s>
<s>Elä õõ ahnõz tüülle, a suvva i hoogõta.</s>
<s>Üväd laulud tehhä meele ilozassi.</s>
<s>Kuza tetšijäd, siälle i nätšijäd.</s>
<s>Ilmõ üüte eb õõ päivä i ilmõ tšessä eb õõ talvõa.</s>
<s>Tütökkõin öhsü mettsä.</s>
</p>
</text>

  <text title="29. Voosi">
<p>
<s>Talvi on tšülme.</s> <s>Talvõllõ piäb õppõssa, tšävve škouluz i tüüz.</s> <s>Luntõ on välissä pal̕l̕o, a vällssä
eb õõ mittä.</s> <s>On pakkain i jõgõd, järved i meri õlla jääz.</s> <s>Meri jäätüb dekabriz.</s> <s>Välissä on sää i
tuisku.</s> <s>Kui päivüd rohkap lämmiteb, kukõd algõta kukittsaa i linnud tulla.</s> <s>Talvõllõ ämme pani
lumilintuillõ i tihakkoillõ seemenite.</s></p>


<p><s>
Tševäd kui leeb, tulla võõra maa linnud – tulla kultanokõd akkunallõ i luikod merelle, i kui
tšako varra kukub, leeb pittše tševäd.</s> <s>Tsevväälle õlla põllod veel musõd i niitüd eväd õõ
rohoizõd.</s> <s>Taraz leeväd esimeized kukõd.</s> <s>Koivu taita on esimein puu, kummõz õlla tševväälle
lehod, perrä sene leeb sirenipuu i vaahtõrõ i liippõ.</s> <s>Sireeni haizõb üvässi i siälte võib leütää
õnnikuka.</s> <s>Paju i aapõ meille toož kazvõta.</s> <s>Paju õhsissõ tehti vakkoi.</s> <s>Äjje veel tunti tehhä.</s>
<s>Viimeizenä tulla lehod tševväälle tammipuullõ.</s> <s>Petäje i kuusi õlla ain samad.</s> <s>Kui esimein
rokkalintu on kõltain, leeb kõltain tšesä, a kui esimein, kumpa näed, leeb tširjavõ, leeb taita
tširjavõ tšesä.</s> <s>A tšesä on ain üvä.</s></p>


<p><s>
Tšesä on vari i inimized õlla õnnõkkad.</s> <s>Tšessä miä suvvan.</s> <s>Taita kõig inimized suvata.</s> <s>Müü
tšäümme jõgõz ujumaz.</s> <s>Meille on Laugaz – suuri i lad̕d̕a jõki.</s> <s>Välissä vesi on tšülme, a müü
ujummõ i miä tšezälle kõnsa en õõ läsive.</s> <s>Mettsez õlla marjõd i gribad i müü kopitõmmõ
kaneita.</s> <s>Miä marjoi rohkap süün.</s> <s>Musikõz on üvä, a teeb suu musõssi.</s> <s>Tšezälle, kui liippõ
kukitsõb, müü kopitõmmõ liippõkukki tšaajua vartõ.</s>
<s>Pääzgod eletä meije koo kato nallõ i ühz kõrd lennetti rihhe.</s> <s>Kui pääsko lentäb maatõ müü
matalallõ, siz leeb vihmõ.</s> <s>Välissä jürü jürizeb i lüüb tultõ.</s> <s>Meije koirõ jürrüä peltšäb, eb mee
akkunallõ, a on rihez tila nallõ.</s></p>


<p><s>Sütšüzü kui leeb, algõta pihlajõpuu marjõd ämmä akkunallõ õlla kaunid.</s> <s>I kui marjõd õlla
kaunid, millõ piäb menne linnaa.</s>
<s>Puud: kadagõ, koivu, kuusi, leppe, liippõ, paju, petäje, pihlajõpuu, pähtšinepehko, tammi, toomipuu,
vaahtõrõ.</s>
<s>Sütšüzü algõb sentäbriz i miä meen škoulu.</s> <s>Merelle on sää i ilmõ on märännü.</s> <s>Pal̕l̕o saab,
on vilu, müühep tšülme i pimmiä.</s> <s>Egle õli pilvez a tänäve on kõik valka.</s> <s>Siz taaz lumi sulab i
maa on roojakõz.</s> <s>Ämme tääb jutõlla, što luikod lennetä, lumi tuõb, anõd lennetä, allõ tuõb.</s>
<s>Miä en õõ nähnü, kui linnud lennetä varillõ maallõ.</s> <s>Linnõz pal̕l̕o lintui eb õõ, va varõsõd
õlla, a ne jävvä i talvõssi meille.</s> <s>Jõgõllõ õlla sorzõd i sorsillõ viimme talvõllõ süümisse.</s> <s>Jää
naltõ nämäd eväd levvä enelle mittä.</s> <s>Taivõz pilvisseb, päivüd isub i varra pimeneb.</s> <s>Kui päivüd
isub pilve nallõ, leeb vihmõ.</s> <s>Tuuli kõvõnõb, a perrä tormia tüünisüb.</s> <s>Lehod mennä puussõ.</s>
<s>Sütšüs-talvi eb õõ lusti – maa on mussõ i kujallõ eb õõ mittä tehhä.</s>
<s>Linnud: värpö, varõz, harakkõ, kajagõ kotkõ, kultanokkõ, lumilintu, pääsko, sisavõ, tihakkõ, tikkõ
tšäko.</s>
</p>
</text>

  <text title="30. Isä meije">
<p>
<s>Isä meije, kump õõd taivaiz, pühättü õlko sinu nimi, litši tulko sinu valta.</s> <s>Õlko sinu tahto ni
maaz kui taivaiz.</s> <s>Annõ meille leipä süümä vartõ i annõ meille meije võlgõd antõssi kui müü
antõssi annõmmõ meije võlgalisillõ i elä saata meite manitussõ, a pääsä meite pahassõ.</s> <s>Kui
sinu on valtõ i võimõ i slaavõ itšä kõikki.</s>
<s>Tšerikkoz vanad i noorõd rissitä jumalallõ.</s>
</p>
</text>

  <text title="31. Pühad">
<p>
<s>Uusi voosi</s>
<s>Uusi voosi õli näteli perrä jõulua.</s> <s>Süüti,
juuti i kõikillõ õli üvä meeli.</s> <s>Enne õli
vanajõulu i uuz jõulu.</s> <s>Uvvõ vuvvõ
praaznikkõ õli ohtõgon vassa uuttõ
voottõ.</s> <s>Sulatõtti tinna.</s> <s>Tšelle miltäized
kuvad tulti - kummõllõ inimize, kummõllõ
žiivata kuvad.</s> <s>Siz üülle tooti kukko rihese
i jõkain tüttärikko riputti õzra maallõ.</s>
<s>Kumma kokossõ esimeizessi meeb kukko
süümä, siz see tüttärikko meeb mehelle
senelle voottõ, a kumma koo päälle
situb, see jääb vanassi tüttärikossi.</s>
<s>Sitä lugõtti ebõnnõkkassi inimizessi,
kummõllõ tuli naizelokaz esimeizessi
rihese.</s> <s>Siz jutõlti: eb lee õnnõkõz voosi.</s>
<s>Uvvõllõ vuvvõllõ eb mentü mittä tšüsümä
tõizõssõ koossõ.</s> <s>Jutõlti: sis nõizõd koko
vuvvõ tšüsümä.</s>
</p>

<p>
<s>Enipäive</s>
<s>Enipään tšäüti tšerikkoz i nütt tšävvä.</s> <s>Koton
tšihutõtti kanamuni i kraazgõtti luuka koorõka.</s>
<s>Noorizo tšäi muni veerettämä.</s> <s>Jõkaizõllõ õli
muna.</s> <s>Tõin õli tõizõz õttsõz.</s> <s>Ühz veeretäb, a
siz tõin vassa, kump rikob tõizõ muna.</s> <s>Rikotu
muna sai enelle.</s>
</p>

<p>
<s>Jaani</s>
<s>Tütöd i poigõd tšäüti tulõllõ.</s> <s>Siälle pillitetti
i tantsitti.</s> <s>Jaani-ohtõgon lämmitetti sauna.</s>
<s>Vihtõ kukkika tehti, vihta panti koivu õhzõd I
kukõt: jaanikukkõ I štanajalkõ.</s> <s>Vihtõ vizgõtti
sauna katollõ.</s> <s>Kui jääb ladvõ ülleelle, siz
üvässi eläd.</s> <s>Kui meni tšüllelle, siz koko vuvvõ
läsive leed.</s> <s>Tünke kui meni ülez, siz koolõd.</s>
<s>Tšehsi-tšüläz õli lõõkku i tšülä õttsõz tõin.</s>
<s>Tütöd tšäüti štanajalga kukka ettsimäz, Kase
kõnsa eb kukitsõ, a uzgotti, što kukitsõb.</s>
<s>Jevikõssõ keitetti kaunissõ kiisseliä, žaaritetti
kaloi, tehti piirgoitõ I vatruškoitõ.</s> <s>Tšerikkoz
õli sluužbõ.</s>
</p>

<p>
<s>Pädrä</s>
<s>Pädrä õli õludpraaznikkõ.</s>
<s>Oomnikon tšerikossõ tulti, süüti i juuti i
perrä sene tütöd i poigõd menti gul̕aittõma.</s>
<s>Tšüläz õli suuri siltõ.</s> <s>Sillõllõ tantsitti i laulõtti.</s>
<s>Nelle päivä peetti.</s> <s>Pädrä õli Jõgõperälle
kõikka suurõp praaznikkõ.</s> <s>Perrä pädrä menti
einä lüümä.</s>
</p>
</text>

  <text title="32. Pittše juttu">
<p>
<s>Kuza või?</s>
<s>Katti sõi.</s>
<s>Kuza katti?</s> <s>Rati nallõ.</s>
<s>Kuza ratti?</s>
<s>Tuli põlõtti.</s>
<s>Kuza tuli?</s>
<s>Vesi kusutti.</s>
<s>Kuza vesi?</s>
<s>Ärttše rüüppezi.</s>
<s>A kuza ärttše?</s>
<s>Niitülle makkab.</s>
<s>Kuza niittü?</s>
<s>Vikahtõ viippezi.</s>
<s>Kuza vikahtõ?</s>
<s>Kanno päälle.</s>
<s>Kuza kanto?</s>
<s>Karu repi.</s>
<s>Kuza karu?</s>
<s>Meez ampu.</s>
<s>Kase on pittše juttu,</s>
<s>a ämme rohkap eb mälehtännü.</s>
<s>Ämme juttõli,</s>
<s>što miä ize võin lissä duumõta.</s>
<s>Duuma siä toož.</s>
</p>
</text>

  <text title="33. Irvieinetšaaju">
<p>
<s>Kui irvieine kukitsõb, siz piäb kopittaa.</s> <s>Kopitõta lehod i variz paikkõz kuivõtõta kõlmõd
tunnia.</s> <s>Siz võtõta lihamašinõ i kazessõ ajõta läpi.</s> <s>Perrä sene panna laatko i laadgo
päälle märttše šiškõ.</s> <s>Kui šiškõ leeb kuivõ, siz veel kõrd piäb vette pannõ.</s> <s>Kanni viisi kui
8–12 tunnia seizõb, siz ahjoz kuivõtõta.</s> <s>Šiblimme väheze, paammõ tõisi kukki toož.</s>
<s>Tämä kui seizõb, leeb veel parõp kui alguz.</s>
</p>
</text>

  <text title="34. Vad̕d̕alaisi tševädlaulu">
<p>
<s>Kuultagakka vad̕d̕alaizõd
juttõn suurtõ kumma!</s>
<s>Tševväälle tširkõz päive paisab,
kõvvi silmi lummõb.</s>
<s>Kuikazel voottõ varrai tševäd valkõni,
pal̕l̕o mesi meeli maailmaa tõi.</s>
<s>Vaattagakka vad̕d̕alaizõd:
maad i puud kukitsõta,
linnud kõikki laulõta.</s>
<s>Vaattagakka vad̕d̕alaizõd:
koivu eb makka,
pupužgõd jo lahti.</s>
<s>Koppiugakka vad̕d̕alaizõd
kuja lad̕d̕a päälle!</s>
<s>Kuja on lad̕d̕a,
mü pajatõmmõ vad̕d̕aa!</s>
<s>Vaattagakka vad̕d̕alaizõd
venäläisi vetelühsi
õvvõ takkan nukuta.</s>
<s>Soomõlaizõd sookkunenäd
akkunassõ vahita.</s>
<s>A vad̕d̕alaizõd, vad̕d̕akod
tšiire tüüte tehhä
tševvä pitšed päived.</s>
<s>Suurtõ hooltõ kannõta i
raskõssõ tüüte tehhä.</s>
<s>Koppiugakka vad̕d̕alaizõd
kuja lad̕d̕d̕a päälle.</s>
<s>Kuja on lad̕d̕a,
müü pajatõmmõ vad̕d̕a!</s>
<s>Meemme naizõd i tüttäred
mettsä koivu mahla juuma
i koivu kolkid kottoo tuuma.</s>
<s>Pojod jutu kuulti
i takka mettsä tulti.</s>
<s>Ühz tüttärikko noori
aivo pal̕l̕o mahla jei,
issu kanno päälle,
uni võtti vooli,
alki tämä nukkua.</s>
<s>A ühz pojo õli tarkkõ
arvõz tüvve tullõ
kolkiss mahla juvvõ.</s>
<s>Tüttärikko örtšähti
makkeass unõss ülez,
A pojo juttõb tüttärikollõ:
„Meemme, meemme tüttärikko
untõ tuulõttõma!</s><s>“
Tänä ohtõgo on tüüni,
il̕l̕ä järvi lainõhtab.</s>
<s>A kui lainõiz kalad
kõrkallõ üpätä,
a kui järve rantoiz,
kõvvi konnõd laulota.</s>
<s>Miä õõn il̕l̕i
teen miä glaizoiss pilli.</s>
<s>Ai il̕l̕ä, il̕l̕ä,
ohtõgo on viiliä.</s>
<s>Miä õõn pal̕l̕lai jalkoi.</s>
<s>Äärü võtti vooli,
nii kõvvi värizen,
jott järve rantõ järizeb
i mettsäkolkku kolizõb.</s>
<s>Ai il̕l̕i, il̕l̕i, elä tee siä pilli.</s>
</p>
</text>

<text>
<p>
<s>Liivtšülä, Luuditsa, Jõgõperä i Rajo õlla
Vaiooplõ tšüläd.</s> <s>Rajo tšülä on vennäissi
Mežniki i sinne menti inimized elämä
perrä sene, kui Jõgõperä sata voottõ takaz
põli.</s> <s>Nütt siälle vad̕d̕alaisi ennä eb õõ.</s>
<s>Luuditsaz on vad̕d̕da muzei.</s> <s>Luuditsassõ
Kõhtsõlõ on kuusi kilometra.</s> <s>Sieltä Soikkola
nenä ranta müü õlla ižora tšüläd.</s> <s>Kõikka
suurõp tšülä on Viistinä.</s> <s>Siälle on ižora
muzei.</s> <s>Jõgõperälte kuusi kilometra üli
Lauga jõgõ Kurkola nenä ranta müü leeb
Vipiä tšülä.</s> <s>Siel eletä soomalaizõd.</s>
<s>Kattila meeb šoseika.</s> <s>Kattilassõ mennä
pojezdõd Uustia kauttõ Petteri.</s> <s>Litši Kattila
on Monastõrki tšülä i siälle on toož vad̕d̕a
muzei.</s> <s>Muzei litši õlla puuz suurõd aistid.</s>
<s>Pihlaalaz on pühä lähe.</s> <s>Vesi on tšülme a
inemized tehhä entä märjessi kaze lähte
veez.</s>
</p>
</text>

</corpus>
